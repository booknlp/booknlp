I .
— Voialtri , insomma , mirate a rovinare il commercio del vino italiano in Argentina ?
— Si capisce .
— Lei ier sera mi diceva che ha fatto educare i suoi figliuoli in Italia e che non può stare senza ritornare in Italia per lo meno ogni due anni .
— È vero .
— Ma è altrettanto vero che , non ostante questo , Lei non può vantare la sua italianità come faceva ier sera .
— Perchè ?
— Semplicemente perchè Lei è un produttore di vino di Mendoza , vale a dire un nemico dell ' importazione del vino italiano in Argentina .
Lo ha detto e non potrebbe essere altrimenti .
— Ma Lei dimentica che io , laggiù , do lavoro a molti italiani , e più allargo la mia ; azienda o più potrò dar lavoro ai nostri connazionali .
— Suoi , se mai , miei non più .
— Oh !
Un grido di protesta si levò dal circolo che si era formato intorno ai due che discutevano , e più voci domandarono : — Nessuno di noi dunque è più italiano ?
E il produttore di vino di Mendoza andava strillando sugli altri : — Io mi sento italiano , e come , e come , e come !
L ' altro gli ribatteva : — Per il sentimento non lo nego , ma per il fatto no .
Il primo andava ripetendo : — E come , e come , e come !
E il secondo : — Per il fatto no !
E gli astanti , sette o otto commercianti del Brasile , dell ' Uruguay e dell ' Argentina , già emigrati d ' Italia , facevano coro : — Siamo ancora italiani !
Siamo ancora italiani !
Quand ' ecco s ' avanzò un signore il quale portava una lunga barba nera brizzolata e rivolgendosi a quegli de ' due che negava all ' altro il diritto d ' italianità , disse : — Scusi , Buondelmonti , se questo signore è italiano per il sentimento , basta ; il patriottismo non è altro che sentimento .
Il Buondelmonti squadrò il signore della lunga barba , rimase un po ' in silenzio , poi rispose : — No , caro professore , il patriottismo è anche un fatto .
— Un fatto , si capisce ; tutto è fatto , compreso i sentimenti .
— Io dico un fatto di natura economica .
— Per il passato sì , lo ammetto ; ma ora che le relazioni fra i popoli si sono centuplicate , ora che non esistono più distanze , ora tanto più di prima uno può dire : — La mia patria è il mondo !
Il professor Axerio parlava con accento di degnazione , perchè teneva in gran conto se medesimo , mentre sul Buondelmonti seguiva l ' opinione che di lui s ' eran fatta in Italia , che fosse cioè un uomo d ' intelligenza fuorviata .
Il Buondelmonti lo squadrò ancora qualche momento senza aprir bocca , come faceva quando discutevano tra di loro , perchè in quei momenti di silenzio , prima di rispondergli , aveva bisogno d ' insultarlo mentalmente dentro di sè , tanto lo disprezzava .
Tutti e due , il Buondelmonti e il professor Axerio , in cuore si disprezzavano e detestavano l ' un l ' altro , perchè erano due prototipi d ' uomini per intelligenza , per carattere , per cultura , per professione avversi : il professore era sicuro di dare allo scrittore continue lezioni di buon senso , lo scrittore aveva messo al professore il soprannome di pedante de ' luoghi comuni ; oppure lo chiamava con lo Shakespeare lingua della bocca comune .
Ma in apparenza erano amici .
Ora il Buondelmonti squadrò l ' Axerio e mentre taceva , si domandava dentro di sè : — Debbo rispondere a questo sciocco ?
— Gli rispose con un ghigno di beffa e di sdegno fra ' denti : — Professore , Lei vuol dire che ora è più facile che per il passato di abbandonare la propria patria come hanno fatto questi signori , come potremmo far noi domani ; ma la patria è ora quello che era diecimil ' anni fa .
— Ma no , ma no !
— Lei vuol lasciarmi parlare , vero ?
Il professore agitava in alto le braccia come se volesse scuotersi di dosso i troppo grossi spropositi dello scrittore , quelli spropositi che in Italia ne screditavano l ' intelligenza , quando una mano lo toccò sulla spalla e una voce allegra gli disse : — Jacopo , lascia parlare il signor Buondelmonti .
Era la signora Giovanna Axerio , sua moglie , una giovane donna di media statura , con un volto lungo e magretto e i capelli leggiadramente pettinati alla greca e cinti d ' un nastro di seta color granato .
Alcuni de ' commercianti s ' eran distaccati dal circolo e trattisi in disparte s ' interrogavano e si ragguagliavano tra loro intorno al professore Jacopo Axerio e a Piero Buondelmonti , che cosa fossero o non fossero in Italia .
Un altro circolo di signore stava seduto poco discosto ; alcune lavoravano e di tanto in tanto levavano gli occhi verso quelli che discutevano .
La signora Giovanna Axerio era rimasta accanto al marito e fissava sul Buondelmonti due occhi ilari e intimiditi , con quella leggiadra espressione che ha il fanciullo quando finge timidità per giuoco .
Qualcuno le si accostò , s ' inchinò profondamente e le baciò la mano ; essa gli sorrise con gaia cordialità e si dissero qualche parola .
Il sopraggiunto era un signore alto , asciutto , aveva un aspetto della più raffinata compitezza e una punta di canzonatura fra ciglio e ciglio .
La signora Axerio gli disse battendo insieme le palme gioiosamente : — Poltrone !
Lei si alza ora ?
— Con vero rammarico , signora mia .
— Qui si discute di patriottismo .
— Quale fortuna per noi !
E così dicendo , il giovane signore serrò in circolo molte mani .
Il professor Axerio riprese prorompendo con enfasi : — La patria !
Ma tutti si è patriotti !
Anche i socialisti son diventati patriotti !
E Lei sa che io non sono socialista !
— So bene che Lei non è socialista .
— Nè socialista , nè uomo del passato !
— So bene che Lei è un modello di borghese liberale .... democratico .... radicale .... — Sicuro !
E come tale accetto tutte le supreme conquiste del secolo decimonono , non ultima il principio di nazionalità .
Il Buondelmonti sentì mille echi di frasi ricorrenti sulla bocca comune e il sangue collerico gli prese fuoco , ma guardando la moglie del suo avversario che continuava a fissarlo sempre più intimidita sul serio , il Buondelmonti si disse dentro di sè che bisognava portare la croce di quello sciocco pedante e rispose : — Io Le accennavo appunto quanto di più semplice , elementare , fondamentale sta sotto il principio di nazionalità .
È la stessa prima premessa dell ' economia , cioè che gli uomini sono spinti dall ' istinto di procurarsi il massimo di piacere col minimo di lavoro .
Diciamo piacere sotto forma di possesso , sotto forma di denaro .
La patria , la nazione , come la chiamo io più volentieri , perchè ha un senso più pratico , più attivo , la nazione non è se non il campo di concentramento di un certo numero di uomini i quali obbediscono a quell ' istinto .
La solidarietà nazionale è per lo meno una solidarietà topografica , è la solidarietà del campo di concentramento .
Cioè la solidarietà del maggior benessere nel minore spazio ; il che , il risparmio di spazio dico , è poi risparmio di tempo e di lavoro .
Io so bene che la nazione , che la patria è anche un sentimento , cento immensi sentimenti , ma coloro che non li hanno , possono negarli !
So bene che è altri cento , mille immensi fatti , e potrei citarli tutti , ma sono messi in discussione , mentre non si può discutere il fatto elementare , fondamentale , non si può discutere !
E perciò dicevo che questi signori praticamente , attivamente , si son posti fuori dell ' italianità : perchè non appartengono più al campo di concentramento italiano .
Se mai , saranno ancora patriotti , quando si voglia dare a questa parola un senso più spiccato di sentimento , o meglio di sentimentalità ; ma non saranno più nostri connazionali nel senso pratico , attivo , di questa parola .
Perchè potessero restare italiani , nazionalmente parlando , bisognerebbe che la terra sulla quale lavorano e s ' arricchiscono , diventasse italiana .
Quando non si voglia chiudere la nazione in un cul di sacco , il solo modo di essere nazionalisti , scusino , patriotti , è di essere imperialisti .
I commercianti toccati di nuovo sul vivo non fiatarono , pensarono , e qualcuno disse : — Parla bene — , così come avrebbe detto : — Oggi fa caldo — , per il poco conto in cui simile gente ha tutte le cose , tranne il combinare affari .
Le signore le quali sedevano poco discosto , continuavano a levare di tanto in tanto gli occhi dal lavoro verso il giovane eloquente e più verso la signora Axerio la quale ispirava invidia a molte per la leggiadria della sua bellezza e della sua eleganza .
Soltanto una non moveva gli occhi , ma li teneva sempre fissi e aperti dinanzi a sè , e non moveva neppure la faccia , nè lavorava , ma teneva le mani distese sulle ginocchia , perchè era cieca .
Il giovane signore guardava verso l ' orizzonte avendo sulla faccia , dalle belle labbra carnose alle due rughe dritte sul naso fra ciglio e ciglio , un ' aria tra il canzonatorio e il compunto , d ' una compunzione che era come l ' ipocrisia della sua ironia .
Guardava come se irridesse l ' orizzonte oppure pensasse ai suoi proprii guai , mentre un vento non forte gli moveva indosso le vesti ampie e leggiere .
La discussione pareva finita , ma di nuovo l ' Axerio spingendo avanti la barba con cipiglio aggressivo , proruppe : — Lei può dire quel che vuole , ma non potrà mai negare il progresso dell ' umanità .
— Ancora l ' eco !
— sfuggì questa volta dalla bocca di Piero Buondelmonti .
— L ' eco ?
— D ' una frase .... — Frase ?
Voialtri siete fuori del tempo moderno , appartenete al passato !
La patria , come la vagheggiate voialtri , vuol guerre , conquiste , ma ora non è più possibile , perchè va sempre più affermandosi la fratellanza dei popoli .
Oggi la vita dell ' uomo è sacra .
La bella e forte gioventù , oggi , non dev ' essere macellata sui campi di battaglia ; è sacra al lavoro fecondo .
Siete uomini del passato !
La voce dell ' Axerio fischiava , la barba gli sbatteva sul petto convulsamente ed i suoi occhi schizzavano fuoco .
Di contro a lui , fronte a fronte , il Buondelmonti disse : — Lei non s ' accorge che queste sono frasi fatte , strafatte e disfatte .
L ' uomo del passato è Lei .
— Lei , Lei , Lei !
Noi siamo uomini del nostro tempo e dell ' avvenire !
Del passato è Lei !
— Lei , professore .
I due avversarii , a voce bassa , senza gestire , si trattavano con le parole come con armi corte ; l ' un l ' altro per un ' opinione comune tentavano di strapparsi l ' avvenire e di relegarsi tra le generazioni passate , come si sarebbero strappata la vita e si sarebbero messi sotterra per loro propria vendetta .
Come se veramente la loro esistenza si estendesse per un tempo senza confine , cercavano di mutilarsi l ' un l ' altro , di uccidersi nel tempo , tanto l ' individuo è sempre pronto a confondersi con la specie .
Per fortuna sonò la campanella che chiamava a colazione , il Buondelmonti s ' avviò ripetendo dentro di sè nuovi insulti che lì per lì aveva ritrovati contro l ' Axerio .
— Pedanti dell ' altrui ignoranza !
Fogne dell ' opinione pubblica !
La signora Axerio rivolse al Buondelmonti un ' occhiata molto seria di rimprovero e si accompagnò col giovane signore il quale le disse : — Uomini di fede , signora mia !
— Certo !
— rispose la signora con risentimento .
— Se Lei stesse un po ' più in Italia , saprebbe che il signor Buondelmonti ha molto sofferto per le sue idee .
La rissa aperta era scoppiata altrove e fra altra gente poco prima .
Le persone le quali avevano discusso e le altre le quali avevano assistito alla discussione , erano appena entrate nella sala da pranzo e s ' erano sedute , quando un cameriere s ' accostò al medico di bordo il quale insieme col comandante della nave stava alla stessa tavola a cui stavano il giovane signore , di nome Filippo Porrèna , il Buondelmonti e gli Axerio .
Il cameriere essendosi accostato al medico gli parlò piano e il comandante vedendo il medico alzarsi in fretta ed essendosi accorto che si trattava di faccende di bordo , domandò che cosa fosse ; il medico gli raccontò piano che era avvenuta una rissa fra gli emigranti , e che c ' era uno ferito di coltello .
Il professore Axerio non osò interrogare per discrezione , ma la sua faccia mostrandosi incuriosita , il comandante non sapendo rifiutar nulla ad uomo tanto celebre , gli accennò l ' accaduto .
L ' Axerio quando sentì parlare di feriti e di sangue , drizzò la barba , e gli brillarono gli occhi , perchè subodorò che ci potesse essere da far qualcosa per la sua scienza e la sua professione , e subito domandò al comandante se gli permetteva di andare a visitare il ferito , e il comandante gli rispose che non c ' era angolo dell ' Atlantide nel quale egli non potesse entrare liberamente come in casa sua .
L ' Axerio , senza toccar cibo , uscì e si diresse verso prua dove stavano gli emigranti .
